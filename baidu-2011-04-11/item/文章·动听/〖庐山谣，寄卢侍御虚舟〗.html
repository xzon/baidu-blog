<html><head><title>〖庐山谣，寄卢侍御虚舟〗</title></head><body><div id='tit'>〖庐山谣，寄卢侍御虚舟〗</div><div id='cate'>文章&middot;动听</div><div id='date'>2008年03月04日 星期二 01:01 P.M.</div><div id='page'>162</div><a id='url' href='http://hi.baidu.com/hxzon/blog/item/c1ecf41f7179c467f724e444.html'>http://hi.baidu.com/hxzon/blog/item/c1ecf41f7179c467f724e444.html</a><div id='cnt'><font size="3">〖庐山谣，寄卢侍御虚舟〗 <br /> 书名:《全唐诗》 作者:李白 <br /> <br /> <br /> 我本楚狂人，凤歌笑孔丘。手持绿玉杖，朝别黄鹤楼。 <br /> 五岳寻仙不辞远，一生好入名山游。庐山秀出南斗傍， <br /> 屏风九叠云锦张，影落明湖青黛光。金阙前开二峰长， <br /> 银河倒挂三石梁。香炉瀑布遥相望，回崖沓嶂凌苍苍。 <br /> 翠影红霞映朝日，鸟飞不到吴天长。登高壮观天地间， <br /> 大江茫茫去不还。黄云万里动风色，白波九道流雪山。 <br /> 好为庐山谣，兴因庐山发。闲窥石镜清我心， <br /> 谢公行处苍苔没。早服还丹无世情，琴心三叠道初成。 <br /> 遥见仙人彩云里，手把芙蓉朝玉京。先期汗漫九垓上， <br /> 愿接卢敖游太清。</font></div></body></html>