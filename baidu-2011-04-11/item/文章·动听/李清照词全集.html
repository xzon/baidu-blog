<html><head><title>李清照词全集</title></head><body><div id='tit'>李清照词全集</div><div id='cate'>文章&middot;动听</div><div id='date'>2007年10月13日 星期六 09:48 A.M.</div><div id='page'>216</div><a id='url' href='http://hi.baidu.com/hxzon/blog/item/f2b8b51b5830a31a8718bf74.html'>http://hi.baidu.com/hxzon/blog/item/f2b8b51b5830a31a8718bf74.html</a><div id='cnt'><div style="MARGIN-BOTTOM: 10px"> 
 <h4 class="mode_title">李清照词全集</h4> 
</div> 
<div style="MARGIN-BOTTOM: 10px"></div> 
<div></div> 
<div style="POSITION: relative"> 
 <table class="contentTable" cellspacing="0" cellpadding="0"> 
  <tbody> 
   <tr> 
    <td style="FONT-SIZE: 12px"><font style="FONT-SIZE: x-small; LINE-HEIGHT: 1.3em"><wbr />
      <center style="TEXT-ALIGN: right">
       如梦令
       <br /> 
       <br /> 常记溪亭日暮，沉醉不知归路。
       <br /> 
       <br /> 兴尽晚回舟，误入藕花深处。
       <br /> 
       <br /> 争渡，争渡，惊起一滩鸥鹭。
      </center><br /> <br /> <br /> 
      <center style="TEXT-ALIGN: right">
       如梦令
       <br /> 
       <br /> 昨夜雨疏风骤，浓睡不消残酒。
       <br /> 
       <br /> 试问卷帘人，却道海棠依旧。
       <br /> 
       <br /> 知否？知否？应是绿肥红瘦。
      </center><br /> <br /> <br /> 点绛唇<br /> <br /> 寂寞深闺，柔肠一寸愁千缕。惜春春去，几点催花雨。<br /> <br /> 倚遍栏干，只是无情绪！人何处？连天衰草，望断归来路。<br /> <br /> <br /> <br /> 点绛唇<br /> <br /> 蹴罢秋千，起来慵整纤纤手。露浓花瘦，薄汗轻衣透。<br /> <br /> 见有人来，袜铲金钗溜，和羞走。倚门回首，却把青梅嗅。<br /> <br /> <br /> <br /> 浣溪沙<br /> <br /> 莫许杯深琥珀浓，未成沈醉意先融，疏钟己应晚来风。<br /> <br /> 瑞脑香消魂梦断，辟寒金小髻鬟松，醒时空对烛花红。<br /> <br /> <br /> <br /> 浣溪沙<br /> <br /> 小院闲窗春己深，重帘未卷影沈沈，倚楼无语理瑶琴。<br /> <br /> 远岫出山催薄暮，细风吹雨弄轻阴，梨花欲谢恐难禁。<br /> <br /> <br /> <br /> 浣溪沙<br /> <br /> 淡荡春光寒食天，玉炉沈水袅残烟，梦回山枕隐花钿。<br /> <br /> 海燕未来人斗草，江梅已过柳生绵，黄昏疏雨湿秋千。<br /> <br /> <br /> <br /> 浣溪沙<br /> <br /> 髻子伤春慵更梳，晚风庭院落梅初，淡云来往月疏疏，<br /> <br /> 玉鸭薰炉闲瑞脑，朱樱斗帐掩流苏，通犀还解辟寒无。<br /> <br /> <br /> <br /> 浣溪沙<br /> <br /> 绣幕芙蓉一笑开，斜偎宝鸭亲香腮，眼波才动被人猜。<br /> <br /> 一面风情深有韵，半笺娇恨寄幽怀，月移花影约重来。<br /> <br /> <br /> <br /> 诉衷情<br /> <br /> 夜来沈醉卸妆迟，梅萼插残枝。酒醒熏破春睡，梦断不成归。<br /> <br /> 人悄悄，月依依，翠帘垂。更挪残蕊，更拈馀香，更得些时。<br /> <br /> <br /> <br /> 菩萨蛮<br /> <br /> 归鸿声断残云碧，背窗雪落炉烟直。烛底凤钗明，钗头人胜轻。<br /> <br /> 角声催晓漏，曙色回牛斗。春意看花难，西风留旧寒。<br /> <br /> <br /> <br /> 菩萨蛮<br /> <br /> 风柔日薄春犹早，夹衫乍著心情好。睡起觉微寒，梅花鬓上残。<br /> <br /> 故乡何处是？忘了除非醉。沈水卧时烧，香消酒未消。<br /> <br /> <br /> <br /> 好事近<br /> <br /> 风定落花深，帘外拥红堆雪。长记海棠开後，正是伤春时节。<br /> <br /> 酒阑歌罢玉尊空，青缸暗明灭。魂梦不堪幽怨，更一声啼鴂。<br /> <br /> <br /> <br /> 清平乐<br /> <br /> 年年雪里，常插梅花醉，挪尽梅花无好意，赢得满衣清泪！<br /> <br /> 今年海角天涯，萧萧两鬓生华。看取晚来风势，故应难看梅花。<br /> <br /> <br /> <br /> 忆秦娥<br /> <br /> 临高阁，乱山平野烟光薄。烟光薄，栖鸦归後，暮天闻角。<br /> <br /> 断香残香情怀恶，西风催衬梧桐落。梧桐落，又还秋色，又还寂寞。<br /> <br /> <br /> <br /> 添字采桑子<br /> <br /> 窗前谁种芭蕉树？阴满中庭；阴满中庭，叶叶心心、舒卷有馀情。<br /> <br /> 伤心枕上三更雨，点滴霖霪；点滴霖霪，愁损北人、不惯起来听！<br /> <br /> <br /> <br /> 摊破浣溪沙<br /> <br /> 揉破黄金万点轻，剪成碧玉叶层层。风度精神如彦辅，太鲜明。<br /> <br /> 梅蕊重重何俗甚，丁香千结苦粗生。熏透愁人千里梦，却无情。<br /> <br /> <br /> <br /> 摊破浣溪沙<br /> <br /> 病起萧萧两鬓华，卧看残月上窗纱。豆蔻连梢煎熟水，莫分茶。<br /> <br /> 枕上诗书闲处好，门前风景雨来佳，终日向人多酝藉，木犀花。<br /> <br /> <br /> <br /> 
      <center style="TEXT-ALIGN: right">
       武陵春
       <br /> 
       <br /> 风住尘香花已尽，日晚倦梳头。物是人非事事休，欲语泪先流。
       <br /> 
       <br /> 闻说双溪春尚好，也拟泛轻舟。只恐双溪舴艋舟，载不动、许多愁。
      </center><br /> <br /> <br /> 
      <center style="TEXT-ALIGN: right">
       醉花阴
       <br /> 
       <br /> 薄雾浓云愁永昼，瑞脑消金兽。佳节又重阳，玉枕纱橱，半夜凉初透。
       <br /> 
       <br /> 东篱把酒黄昏後，有暗香盈袖。莫道不消魂，帘卷西风，人比黄花瘦。
      </center><br /> <br /> <br /> 南歌子<br /> <br /> 天上星河转，人间帘幕垂。凉生枕簟泪痕滋，起解罗衣聊问、夜何其？<br /> <br /> 翠贴莲蓬小，金销藕叶稀。旧时天气旧时衣，只有情怀不似、旧家时！<br /> <br /> <br /> <br /> 怨王孙<br /> <br /> 湖上风来波浩渺，秋已暮、红稀香少。水光山色与人亲，说不尽、无穷好。<br /> <br /> 莲子已成荷叶老，青露洗、苹花汀草。眠沙鸥鹭不回头，似也恨、人归早。<br /> <br /> <br /> <br /> 鹧鸪天<br /> <br /> 寒日萧萧上锁窗，梧桐应恨夜来霜。酒阑更喜团茶苦，梦断偏宜瑞脑香。<br /> <br /> 秋已尽，日犹长，仲宣怀远更凄凉。不如随分尊前醉，莫负东篱菊蕊黄。<br /> <br /> <br /> <br /> 鹧鸪天<br /> <br /> 暗淡轻黄体性柔，情疏迹远只香留．何须浅碧深红色，自是花中第一流．<br /> <br /> 梅定妒，菊应羞，画栏开处冠中秋．骚人可煞无情思，何事当年不见收．<br /> <br /> <br /> <br /> 玉楼春 红梅<br /> <br /> 红酥肯放琼苞碎，探著南枝开遍末？不知酝藉几多时，但见包藏无限意。<br /> <br /> 道人憔悴春窗底，闷损阑干愁不倚。要来小看便来休，未必明朝风不起。<br /> <br /> <br /> <br /> 小重山<br /> <br /> 春到长门春草青，红梅些子破，未开匀。碧云笼碾玉成尘，留晓梦，惊破一瓯春。<br /> <br /> 花影压重门，疏帘铺淡月，好黄昏。二年三度负东君，归来也，著意过今春。<br /> <br /> <br /> <br /> 临江仙<br /> <br /> 庭院深深深几许，云窗雾阁常扃，柳梢梅萼渐分明，春归秣陵树，人老建康城。<br /> <br /> 感月吟风多少事，如今老去无成，谁怜憔悴更雕零，试灯无意思，踏雪没心情。<br /> <br /> <br /> <br /> 
      <center style="TEXT-ALIGN: right">
       临江仙 梅
       <br /> 
       <br /> 庭院深深深几许，云窗雾阁春迟，为谁憔悴损芳姿。夜来清梦好，应是发南枝。
       <br /> 
       <br /> 玉瘦檀轻无限恨，南楼羌管休吹。浓香吹尽有谁知，暖风迟日也，别到杏花肥。
      </center><br /> <br /> <br /> 蝶恋花<br /> <br /> 暖日晴风初破冻，柳眼梅腮，已觉春心动。酒意诗情谁与共，泪融残粉花钿重。<br /> <br /> 乍试夹衫金缕缝，山枕斜欹，枕损钗头凤。独抱浓愁无好梦，夜阑犹翦灯花弄。<br /> <br /> <br /> <br /> 蝶恋花 昌乐馆寄姊妹<br /> <br /> 泪湿罗衣脂粉满，四叠阳关，唱到千千遍。人道山长水又断，潇潇微雨闻孤馆。<br /> <br /> 惜别伤离方寸乱，忘了临行，酒盏深和浅，好把音书凭过雁，东莱不似蓬莱远。<br /> <br /> <br /> <br /> 蝶恋花 上巳召亲族<br /> <br /> 永夜恹恹欢意少，空梦长安，认取长安道。为报今年春色好，花光月影宜相照。<br /> <br /> 随意杯盘虽草草，酒美梅酸，恰称人怀抱。醉里插花花莫笑，可怜人似春将老。<br /> <br /> <br /> <br /> 
      <center style="TEXT-ALIGN: right">
       一剪梅
       <br /> 
       <br /> 红藕香残玉簟秋。轻解罗裳，独上兰舟。云中谁寄锦书来？雁字回时，月满西楼。
       <br /> 
       <br /> 花自飘零水自流。一种相思，两处闲愁。此情无计可消除，才下眉头，却上心头。
      </center><br /> <br /> <br /> 
      <center style="TEXT-ALIGN: right">
       渔家傲
       <br /> 
       <br /> 天接云涛连晓雾，星河欲转千帆舞；彷佛梦魂归帝所，闻天语，殷勤问我归何处。
       <br /> 
       <br /> 我报路长嗟日暮，学诗漫有惊人句；九万里风鹏正举，风休住，蓬舟吹取三山去。
      </center><br /> <br /> <br /> 渔家傲<br /> <br /> 雪里已知春信至，寒梅点缀琼枝腻，香脸半开娇旖旎，当庭际，玉人浴出新妆洗。<br /> <br /> 造化可能偏有意，故教明月玲珑地。共赏金尊沉绿蚁，莫辞醉，此花不与群花比。<br /> <br /> <br /> <br /> 减字木兰花<br /> <br /> 卖花担上，买得一枝春欲放。泪染轻匀，犹带彤霞晓露痕。<br /> <br /> 怕郎猜道，奴面不如花面好。云鬓斜簪，徒要教郎比并看。<br /> <br /> <br /> <br /> 瑞鹧鸪 双银杏<br /> <br /> 风韵雍容未甚都，尊前甘橘可为奴。谁怜流落江湖上，玉骨冰肌未肯枯。<br /> <br /> 谁教并蒂连枝摘，醉后明皇倚太真。居士擘开真有意，要吟风味两家新。<br /> <br /> <br /> <br /> 念奴娇 春情<br /> <br /> 萧条庭院，又斜风细雨，重门须闭。宠柳娇花寒食近，种种恼人天气。<br /> 险韵诗成，扶头酒醒，别是闲滋味。征鸿过尽，万千心事难寄。<br /> <br /> 楼上几日春寒，帘垂四面，玉栏干慵倚。被冷香消新梦觉，不许愁人不起。<br /> 清露晨流，新桐初引，多少游春意！日高烟敛，更看今日晴未？<br /> <br /> <br /> <br /> 长寿乐<br /> <br /> 南昌生日,微寒应候，望日边六叶，阶蓂初秀。爱景欲挂扶桑，漏残银箭，杓回摇斗。<br /> 庆高闳此际，掌上一颗明珠剖。有令容淑质，归逢佳偶。到如今，昼锦满堂贵胄。<br /> <br /> 荣耀，文步紫禁，一一金章绿绶。更值棠棣连阴，虎符熊轼，夹河分守。<br /> 况青云咫尺，朝暮入承明后。看彩衣争献，兰羞玉酎。祝千龄，借指松椿比寿。<br /> <br /> <br /> <br /> 行香子<br /> <br /> 天与秋光，转转情伤，探金英知近重阳。<br /> 薄衣初试，绿蚁新尝，渐一番风，一番雨，一番凉。<br /> <br /> 黄昏院落，凄凄惶惶，酒醒时往事愁肠。<br /> 那堪永夜，明月空床。闻砧声捣，蛩声细，漏声长。<br /> <br /> <br /> <br /> 行香子 七夕<br /> <br /> 草际鸣蛩，惊落梧桐，正人间、天上愁浓。<br /> 云阶月地，关锁千重。纵浮槎来，浮槎去，不相逢。<br /> <br /> 星桥鹊驾，经年才见，想离情、别恨难穷。<br /> 牵牛织女，莫是离中。甚霎儿晴，霎儿雨，霎儿风。<br /> <br /> <br /> <br /> 孤雁儿<br /> <br /> 藤床纸帐朝眠起，说不尽、无佳思。<br /> 沈香烟断玉炉寒，伴我情怀如水。<br /> 笛声三弄，梅心惊破，多少春情意。<br /> <br /> 小风疏雨萧萧地，又催下、千行泪。<br /> 吹箫人去玉楼空，肠断与谁同倚？<br /> 一枝折得，人间天上，没个人堪寄。<br /> <br /> <br /> <br /> ［歹带］人娇 後亭梅开有感<br /> <br /> 玉瘦香浓，檀深雪散，今年恨探梅又晚。<br /> 江楼楚馆，云间水远。清昼永，凭栏翠帘低卷。<br /> <br /> 坐上客来，尊前酒满，歌声共水流云断。<br /> 南枝可插，更须频剪，莫待西楼，数声羌管。<br /> <br /> <br /> <br /> 满庭芳<br /> <br /> 小阁藏春，闲窗销昼，画堂无限深幽。篆香烧尽，日影下帘钩。<br /> 手种江梅更好，又何必、临水登楼？无人到，寂寥恰似、何逊在杨州．<br /> <br /> 从来，如韵胜，难堪雨藉，不耐风揉。更谁家横笛，吹动浓愁？<br /> 莫恨香消玉减，须信道、扫迹难留。难言处，良窗淡月，疏影尚风流。<br /> <br /> <br /> <br /> 满庭芳<br /> <br /> 小阁藏春，闲窗销昼，画堂无限深幽。篆香烧尽，日影下帘钩。<br /> 手种江梅更好，又何必、临水登楼？无人到，寂寥恰似、何逊在杨州．<br /> <br /> 从来，如韵胜，难堪雨藉，不耐风揉。更谁家横笛，吹动浓愁？<br /> 莫恨香消玉减，须信道、扫迹难留。难言处，良窗淡月，疏影尚风流。<br /> <br /> <br /> <br /> 凤凰台上忆吹箫<br /> <br /> 香冷金猊，被翻红浪，起来慵自梳头。任宝奁尘满，日上帘钩。<br /> 生怕离怀别苦，多少事、欲说还休。新来瘦，非干病酒，不是悲秋。<br /> <br /> 休休！这回去也，千万遍阳关，也则难留。念武陵人远，烟锁秦楼。<br /> 惟有楼前流水，应念我、终日凝眸。凝眸处，从今又添，一段新愁。<br /> <br /> <br /> <br /> 
      <center style="TEXT-ALIGN: right">
       声声慢
       <br /> 
       <br /> 寻寻觅觅，冷冷清清，凄凄惨惨戚戚。乍暖还寒时候，最难将息。
       <br /> 三杯两盏淡酒，怎敌他、晚来风急？雁过也，正伤心，却是旧时相识。
       <br /> 
       <br /> 满地黄花堆积。憔悴损，如今有谁堪摘？守著窗儿，独自怎生得黑？
       <br /> 梧桐更兼细雨，到黄昏、点点滴滴。这次第，怎一个、愁字了得！
      </center><br /> <br /> <br /> 庆清朝慢<br /> <br /> 禁幄低张，雕栏巧护，就中独占残春。<br /> 客华淡伫，绰约俱见天真。<br /> 待得群花过後，一番风露晓妆新。<br /> 妖娆艳态，妒风笑月，长［歹带］东君。<br /> 东城边，南陌上，正日烘池馆，竞走香轮。<br /> <br /> 绮筵散日，谁人可继芳尘？<br /> 更好明光宫殿，几枝先近日边匀，金尊倒，拚了尽烛，不管黄昏。<br /> <br /> <br /> <br /> 永遇乐<br /> <br /> 落日熔金，暮云合璧，人在何处？染柳烟浓，吹梅笛怨，春意知几许？<br /> 元宵佳节，融和天气，次第岂无风雨？来相召、香车宝马，谢他酒朋诗侣。<br /> <br /> 中州盛日，闺门多暇，记得偏重三五。铺翠冠儿，拈金雪柳，簇带争济楚。<br /> 如今憔悴，风鬟霜鬓，怕见夜间出去。不如向、帘儿底下，听人笑语。<br /> <br /> <br /> <br /> 多丽 咏白菊<br /> <br /> 小楼寒，夜长帘幕低垂。<br /> 恨潇潇、无情风雨，夜来揉损琼肌。<br /> 也不似、贵妃醉脸，也不似、孙寿愁眉。<br /> 韩令偷香，徐娘傅粉，莫将比拟未新奇，细看取、屈平陶令，风韵正相宜。<br /> 微风起，清芬酝藉，不减酴醿。<br /> <br /> 渐秋阑，雪清玉瘦，向人无限依依。<br /> 似愁凝、汉阜解佩，似泪洒、纨扇题诗。<br /> 朗月清风，浓烟暗雨，天教憔悴瘦芳姿。<br /> 纵爱惜、不知从此，留得几多时。人情好，何须更忆，泽畔东篱。<br /> <br /> </font></td> 
   </tr> 
  </tbody> 
 </table> 
</div></div></body></html>